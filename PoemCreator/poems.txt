من بعد حکایت نکنم تلخی هجران/کان میوه که از صبر برآمد شکری بود
در عالم وصفش به جهانی برسیدم/کاندر نظرم هر دو جهان مختصری بود
من بودم و او نی قلم اندر سر من کش/با او نتوان گفت وجود دگری بود
حیف آیدم که پای همی بر زمین نهی/کاین پای لایقست که بر چشم ما رود
در هیچ موقفم سر گفت و شنید نیست/الا در آن مقام که ذکر شما رود
گفتمش سیر ببینم مگر از دل برود/وان چنان پای گرفتست که مشکل برود
دلی از سنگ بباید به سر راه وداع/تا تحمل کند آن روز که محمل برود
روی بنمای که صبر از دل صوفی ببری/پرده بردار که هوش از تن عاقل برود
هر که مجموع نباشد به تماشا نرود/یار با یار سفرکرده به تنها نرود
بر دل آویختگان عرصه عالم تنگست/کان که جایی به گل افتاد دگر جا نرود
ماه رخسار بپوشی تو بت یغمایی/تا دل خلقی از این شهر به یغما نرود
گوهر قیمتی از کام نهنگان آرند/هر که او را غم جانست به دریا نرود
هر که دانست که منزلگه معشوق کجاست/مدعی باشد اگر بر سر پیکان نرود
صفت عاشق صادق به درستی آنست/که گرش سر برود از سر پیمان نرود
خواستم تا نظری بنگرم و بازآیم/گفت از این کوچه ما راه به در می‌نرود
این چنین بیخود نرفتی سنگ دل/گر بدانستی چه بر ما می‌رود
ای ساربان آهسته رو کآرام جانم می‌رود/وآن دل که با خود داشتم با دلستانم می‌رود
گفتم به نیرنگ و فسون پنهان کنم ریش درون/پنهان نمی‌ماند که خون بر آستانم می‌رود
محمل بدار ای ساروان تندی مکن با کاروان/کز عشق آن سرو روان گویی روانم می‌رود
با آن همه بیداد او وین عهد بی‌بنیاد او/در سینه دارم یاد او یا بر زبانم می‌رود
در رفتن جان از بدن گویند هر نوعی سخن/من خود به چشم خویشتن دیدم که جانم می‌رود
گر نگهی دوست وار بر طرف ما کنی/حقه همان کیمیاست وین مس ما زر شود
پرتو خورشید عشق بر همه افتد ولیک/سنگ به یک نوع نیست تا همه گوهر شود