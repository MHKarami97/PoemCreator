ببردی از دل من مهر هر کجا صنمیست / مرا که قبله گرفتم چه کار با اصنام
به دو چشم تو که شوریده‌تر از بخت منست / که به روی تو من آشفته‌تر از موی توام
نقد هر عقل که در کیسه پندارم بود / کمتر از هیچ برآمد به ترازوی توام
زین سبب خلق جهانند مرید سخنم / که ریاضت کش محراب دو ابروی توام
تنم فرسود و عقلم رفت و عشقم همچنان باقی / و گر جانم دریغ آید نه مشتاقم که کذابم
بیا ای لعبت ساقی نگویم چند پیمانه / که گر جیحون بپیمایی نخواهی یافت سیرابم
مرا از دنیی و عقبی همینم بود و دیگر نه / که پیش از رفتن از دنیا دمی با دوست دریابم
زمستانست و بی برگی بیا ای باد نوروزم / بیابانست و تاریکی بیا ای قرص مهتابم
حیات سعدی آن باشد که بر خاک درت میرد / دری دیگر نمی‌دانم مکن محروم از این بابم
به خاک پای عزیزت که عهد نشکستم / ز من بریدی و با هیچ کس نپیوستم
زین پیش برآمیختمی با همه مردم / تا یار بدیدم در اغیار ببستم
حیفست سخن گفتن با هر کس از آن لب / دشنام به من ده که درودت بفرستم
بند همه غم‌های جهان بر دل من بود / دربند تو افتادم و از جمله برستم
به امید آن که جایی قدمی نهاده باشی / همه خاک‌های شیراز به دیدگان برفتم
نه عجب شب درازم که دو دیده باز باشد / به خیالت ای ستمگر عجبست اگر بخفتم
من همان روز که آن خال بدیدم گفتم / بیم آن است بدین دانه که در دام افتم
من از آن روز که دربند توام آزادم / پادشاهم که به دست تو اسیر افتادم
همه غم‌های جهان هیچ اثر می‌نکند / در من از بس که به دیدار عزیزت شادم
من که در هیچ مقامی نزدم خیمه انس / پیش تو رخت بیفکندم و دل بنهادم
دانی از دولت وصلت چه طلب دارم هیچ / یاد تو مصلحت خویش ببرد از یادم
به وفای تو کز آن روز که دلبند منی / دل نبستم به وفای کس و در نگشادم
تا خیال قد و بالای تو در فکر منست / گر خلایق همه سروند چو سرو آزادم
به سخن راست نیاید که چه شیرین سخنی / وین عجبتر که تو شیرینی و من فرهادم
سعدیا حب وطن گر چه حدیثیست صحیح / نتوان مرد به سختی که من این جا زادم
تو که از صورت حال دل ما بی‌خبری / غم دل با تو نگویم که ندانی دردم
ای که پندم دهی از عشق و ملامت گویی / تو نبودی که من این جام محبت خوردم
تو برو مصلحت خویشتن اندیش که من / ترک جان دادم از این پیش که دل بسپردم
عهد کردیم که جان در سر کار تو کنیم / و گر این عهد به پایان نبرم نامردم
از در درآمدی و من از خود به درشدم / گفتی کز این جهان به جهان دگر شدم
گوشم به راه تا که خبر می‌دهد ز دوست / صاحب خبر بیامد و من بی‌خبر شدم
چون شبنم اوفتاده بدم پیش آفتاب / مهرم به جان رسید و به عیوق برشدم
گفتم ببینمش مگرم درد اشتیاق / ساکن شود بدیدم و مشتاقتر شدم
دستم نداد قوت رفتن به پیش یار / چندی به پای رفتم و چندی به سر شدم
تا رفتنش ببینم و گفتنش بشنوم / از پای تا به سر همه سمع و بصر شدم
من چشم از او چگونه توانم نگاه داشت / کاول نظر به دیدن او دیده ور شدم
او را خود التفات نبودش به صید من / من خویشتن اسیر کمند نظر شدم
به جانت کز میان جان ز جانت دوستتر دارم / به حق دوستی جانا که باور دار سوگندم
شراب وصلت اندرده که جام هجر نوشیدم / درخت دوستی بنشان که بیخ صبر برکندم
به خاک پای عزیزان که از محبت دوست / دل از محبت دنیا و آخرت کندم
آمدی وه که چه مشتاق و پریشان بودم / تا برفتی ز برم صورت بی‌جان بودم
بی تو در دامن گلزار نخفتم یک شب / که نه در بادیه خار مغیلان بودم
روز هجرانت بدانستم قدر شب وصل / عجب ار قدر نبود آن شب و نادان بودم
خرم آن روز که بازآیی و سعدی گوید / آمدی وه که چه مشتاق و پریشان بودم
دو هفته می‌گذرد کان مه دوهفته ندیدم / به جان رسیدم از آن تا به خدمتش نرسیدم
می‌روم بی‌دل و بی یار و یقین می‌دانم / که من بی‌دل بی یار و نه مرد سفرم
من از تو روی نخواهم به دیگری آورد / که زشت باشد هر روز قبله دگرم
به جان دوست که چون دوست در برم باشد / هزار دشمن اگر بر سرند غم نخورم
میان ما بجز این پیرهن نخواهد بود / و گر حجاب شود تا به دامنش بدرم
چه روزها به شب آورده‌ام در این امید / که با وجود عزیزت شبی به روز آرم
چه جرم رفت که با ما سخن نمی‌گویی / چه کرده‌ام که به هجران تو سزاوارم
گر به مسجد روم ابروی تو محراب منست / ور به آتشکده زلف تو چلیپا دارم
سعدی خویشتنم خوان که به معنی ز توام / که به صورت نسب از آدم و حوا دارم
باز از شراب دوشین در سر خمار دارم / وز باغ وصل جانان گل در کنار دارم
شستم به آب غیرت نقش و نگار ظاهر / کاندر سراچه دل نقش و نگار دارم
من اگر نظر حرامست بسی گناه دارم / چه کنم نمی‌توانم که نظر نگاه دارم
که نه روی خوب دیدن گنهست پیش سعدی / تو گمان نیک بردی که من این گناه دارم
ای ساربان آهسته رو با ناتوانان صبر کن / تو بار جانان می‌بری من بار هجران می‌برم
ای روزگار عافیت شکرت نکردم لاجرم / دستی که در آغوش بود اکنون به دندان می‌برم
گفتم به پایان آورم در عمر خود با او شبی / حالا به عشق روی او روزی به پایان می‌برم
من خود ندانم وصف او گفتن سزای قدر او / گل آورند از بوستان من گل به بستان می‌برم
گر به رخسار چو ماهت صنما می‌نگرم / به حقیقت اثر لطف خدا می‌نگرم
تا مگر دیده ز روی تو بیابد اثری / هر زمان صد رهت اندر سر و پا می‌نگرم
آن کس که بجز تو کس ندارد / در هر دو جهان من آن فقیرم
ای مونس روزگار سعدی / رفتی و نرفتی از ضمیرم
خدمتی لایقم از دست نیاید چه کنم / سر نه چیزیست که در پای عزیزان بازم
ماجرای دل دیوانه بگفتم به طبیب / که همه شب در چشمست به فکرت بازم
گفت از این نوع شکایت که تو داری سعدی / درد عشقست ندانم که چه درمان سازم
یک روز به شیدایی در زلف تو آویزم / زان دو لب شیرینت صد شور برانگیزم
گر قصد جفا داری اینک من و اینک سر / ور راه وفا داری جان در قدمت ریزم
بس توبه و پرهیزم کز عشق تو باطل شد / من بعد بدان شرطم کز توبه بپرهیزم
مجنون رخ لیلی چون قیس بنی عامر / فرهاد لب شیرین چون خسرو پرویزم
گفتی به غمم بنشین یا از سر جان برخیز / فرمان برمت جانا بنشینم و برخیزم
گر بی تو بود جنت بر کنگره ننشینم / ور با تو بود دوزخ در سلسله آویزم
هرگز اندر همه عالم نشناسم غم و شادی / مگر آن وقت که شادی خور و غمخوار تو باشم
نه در این عالم دنیا که در آن عالم عقبی / همچنان بر سر آنم که وفادار تو باشم
در آن نفس که بمیرم در آرزوی تو باشم / بدان امید دهم جان که خاک کوی تو باشم
بیا به صلح من امروز در کنار من امشب / که دیده خواب نکردست از انتظار تو دوشم
مرا به هیچ بدادی و من هنوز بر آنم / که از وجود تو مویی به عالمی نفروشم
به راه بادیه رفتن به از نشستن باطل / و گر مراد نیابم به قدر وسع بکوشم
بار فراق دوستان بس که نشست بر دلم / می‌روم و نمی‌رود ناقه به زیر محملم
بار بیفکند شتر چون برسد به منزلی / بار دلست همچنان ور به هزار منزلم
معرفت قدیم را بعد حجاب کی شود / گر چه به شخص غایبی در نظری مقابلم
آخر قصد من تویی غایت جهد و آرزو / تا نرسم ز دامنت دست امید نگسلم
ذکر تو از زبان من فکر تو از جنان من / چون برود که رفته‌ای در رگ و در مفاصلم
مشتغل توام چنان کز همه چیز غایبم / مفتکر توام چنان کز همه خلق غافلم
چون دوست موافقست سعدی / سهلست جفای خلق عالم
شرط عقلست که مردم بگریزند از تیر / من گر از دست تو باشد مژه بر هم نزنم
آن دوست که من دارم وان یار که من دانم / شیرین دهنی دارد دور از لب و دندانم
ای روی دلارایت مجموعه زیبایی / مجموع چه غم دارد از من که پریشانم
ای خوبتر از لیلی بیمست که چون مجنون / عشق تو بگرداند در کوه و بیابانم
بینی که چه گرم آتش در سوخته می‌گیرد / تو گرمتری ز آتش من سوخته تر ز آنم
گویند مکن سعدی جان در سر این سودا / گر جان برود شاید من زنده به جانانم
شبان آهسته می‌نالم مگر دردم نهان ماند / به گوش هر که در عالم رسید آواز پنهانم
دمی با دوست در خلوت به از صد سال در عشرت / من آزادی نمی‌خواهم که با یوسف به زندانم
من آن مرغ سخندانم که در خاکم رود صورت / هنوز آواز می‌آید به معنی از گلستانم
کار مردان تحملست و سکون / من کیم خاک پای مردانم
سخن عشق تو بی آن که برآید به زبانم / رنگ رخساره خبر می‌دهد از حال نهانم
گاه گویم که بنالم ز پریشانی حالم / بازگویم که عیانست چه حاجت به بیانم
گر تو شیرین زمانی نظری نیز به من کن / که به دیوانگی از عشق تو فرهاد زمانم
نه مرا طاقت غربت نه تو را خاطر قربت / دل نهادم به صبوری که جز این چاره ندانم
من همان روز بگفتم که طریق تو گرفتم / که به جانان نرسم تا نرسد کار به جانم
شیرین زمان تویی به تحقیق / من بنده خسرو زمانم
و گر فردا به زندان می‌برندم / به نقد این ساعت اندر بوستانم
ما همه چشمیم و تو نور ای صنم / چشم بد از روی تو دور ای صنم
من اول روز دانستم که با شیرین درافتادم / که چون فرهاد باید شست دست از جان شیرینم
رقیب انگشت می‌خاید که سعدی چشم بر هم نه / مترس ای باغبان از گل که می‌بینم نمی‌چینم
ندانمت که چه گویم تو هر دو چشم منی / که بی وجود شریفت جهان نمی‌بینم
چو روی دوست نبینی جهان ندیدن به / شب فراق منه شمع پیش بالینم
مرا رازیست اندر دل به خون دیده پرورده / ولیکن با که گویم راز چون محرم نمی‌بینم
مدارا می‌کنم با درد چون درمان نمی‌یابم / تحمل می‌کنم با زخم چون مرهم نمی‌بینم
نه از چینم حکایت کن نه از روم / که من دل با یکی دارم در این بوم
رفیقان چشم ظاهربین بدوزید / که ما را در میان سریست مکتوم
میل از این جانب اختیاری نیست / کهربا را بگو که من کاهم
خاک را زنده کند تربیت باد بهار / سنگ باشد که دلش زنده نگردد به نسیم
گر به صحرا دیگران از بهر عشرت می‌روند / ما به خلوت با تو ای آرام جان آسوده‌ایم
هر چه از دنیا و عقبی راحت و آسایشست / گر تو با ما خوش درآیی ما از آن آسوده‌ایم
باغبان را گو اگر در گلستان آلاله‌ایست / دیگری را ده که ما با دلستان آسوده‌ایم
رنج‌ها بردیم و آسایش نبود اندر جهان / ترک آسایش گرفتیم این زمان آسوده‌ایم
هر چه نه پیوند یار بود بریدیم / وان چه نه پیمان دوست بود شکستیم
دوستی آنست سعدیا که بماند / عهد وفا هم بر این قرار که بستیم
گفتم تو ما را دیده‌ای وز حال ما پرسیده‌ای / پس چون ز ما رنجیده‌ای ما نیز هم بد نیستیم
سعدی گر آن زیباقرین بگزید بر ما همنشین / گو هر که خواهی برگزین ما نیز هم بد نیستیم
عمرها در پی مقصود به جان گردیدیم / دوست در خانه و ما گرد جهان گردیدیم
خود سراپرده قدرش ز مکان بیرون بود / آن که ما در طلبش جمله مکان گردیدیم
تا همه شهر بیایند و ببینند که ما / پیر بودیم و دگرباره جوان گردیدیم
سعدیا لشکر خوبان به شکار دل ما / گو میایید که ما صید فلان گردیدیم
از دشمنان برند شکایت به دوستان / چون دوست دشمنست شکایت کجا بریم
بنده را نام خویشتن نبود / هر چه ما را لقب دهند آنیم
دوستان در هوای صحبت یار / زر فشانند و ما سر افشانیم
تنگ چشمان نظر به میوه کنند / ما تماشاکنان بستانیم
تو به سیمای شخص می‌نگری / ما در آثار صنع حیرانیم
ترک جان عزیز بتوان گفت / ترک یار عزیز نتوانیم
هر کجا صاحب حسنیست ثنا گفتم و وصفش / تو چنان صاحب حسنی که ندانم که چه گویم