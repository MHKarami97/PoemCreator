کبوتری که دگر آشیان نخواهد دید / قضا همی‌بردش تا به چنگ باز آید
بندگی هیچ نکردیم و طمع می‌داریم / که خداوندی از آن سیرت و اخلاق آید
نه چندان آرزومندم که وصفش در بیان آید / و گر صد نامه بنویسم حکایت بیش از آن آید
مرا تو جان شیرینی به تلخی رفته از اعضا / الا ای جان به تن بازآ و گر نه تن به جان آید
من ای گل دوست می‌دارم تو را کز بوی مشکینت / چنان مستم که گویی بوی یار مهربان آید
قلم خاصیتی دارد که سر تا سینه بشکافی / دگربارش بفرمایی به فرق سر دوان آید
زمین باغ و بستان را به عشق باد نوروزی / بباید ساخت با جوری که از باد خزان آید
عاشق آنست که بی خویشتن از ذوق سماع / پیش شمشیر بلا رقص کنان می‌آید
شرط عشقست که از دوست شکایت نکنند / لیکن از شوق حکایت به زبان می‌آید
تا نپنداری که با دیگر کسم خاطر خوشست / ظاهرم با جمع و خاطر جای دیگر می‌شود
غیرتم گوید نگویم با حریفان راز خویش / باز می‌بینم که در آفاق دفتر می‌شود
آن که برگشت و جفا کرد به هیچم بفروخت / به همه عالمش از من نتوانند خرید
جهد بسیار بکردم که نگویم غم دل / عاقبت جان به دهان آمد و طاقت برسید
سخن سعدی بشنو که تو خود زیبایی / خاصه آن وقت که در گوش کنی مروارید
پس از دشواری آسانیست ناچار / ولیکن آدمی را صبر باید
صبر بسیار بباید پدر پیر فلک را / تا دگر مادر گیتی چو تو فرزند بزاید
گویند چرا سعدی از عشق نپرهیزد / من مستم از این معنی هشیار سری باید
اگر چه صاحب حسنند در جهان بسیار / چو آفتاب برآید ستاره ننماید
امیدوار چنانم که کار بسته برآید / وصال چون به سر آمد فراق هم به سر آید
ز رنگ لاله مرا روی دلبر آید یاد / ز شکل سبزه مرا یاد خط یار آید
گفتی به کام روزی با تو دمی برآرم / آن کام برنیامد ترسم که دم برآید
